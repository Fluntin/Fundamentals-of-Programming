Partierna är inne på slutrakan i valrörelsen och intensiteten skruvas upp till max denna vecka. Pressträffarna avlöser varandra, det är kampanjresor, debatter och utfrågningar i ett furiöst tempo. Allt syftande till att skrapa ihop de där sista rösterna som krävs för en seger.

Och det kommer att avgöras på marginalen, av DN/Ipsos nya mätning att döma. Styrkeförhållande har den senaste tiden svängt fram och tillbaka mellan de två huvudalternativen i kampen om regeringsmakten: på ena sidan Magdalena Andersson i spetsen för S, MP, V och C – på den andra Ulf Kristersson med M, KD, SD och L i ryggen.

Nu ligger de i praktiken jämsides.

I undersökningen som avslutades på tisdagsmorgonen skiljer det blott 0,7 procentenheter. Det är det minsta avståndet som uppmätts i de tre mätningar som DN/Ipsos gjort i augusti och september.

– Det är så jämnt att det inte går att säga vem som kommer att vinna. Valet blir en nagelbitare, säger Nicklas Källebring, opinionsanalytiker på Ipsos

Sedan förra veckans mätning har det skett en mindre förskjutning till fördel för Magdalena Anderssons sida, som nu summeras till 49,7 procent. Det ska jämföras med 49,0 för Ulf Kristerssons lag. Översatt till antal röster handlar det om en skillnad på cirka 50 000 väljare.

En faktor är att Sverigedemokraterna backar nästan 2 procentenheter till 20,4 procent. Därmed bryts en positiv trend för SD. Partiets väljarstöd har växt fyra mätningar i rad men minskar nu för första gången sedan i april. Fortfarande ligger SD dock klart över valresultatet från 2018 på 17,5 procent.

– Sverigedemokraterna ser ut att gå mot ett bättre valresultat än förra gången men tillväxten verkar inte bli på den nivå som partiet haft i tidigare val, säger Nicklas Källebring.

Samtidigt återhämtar sig Moderaterna något, med ett väljarstöd som skattas till 18,2 procent. Trots det är alltså SD fortfarande största parti på högersidan, något som kan få betydelse om dessa partier får förhandla om regeringsmakten i nästa vecka.

– Moderaternas uppgång beror framför allt på att man vinner tillbaka väljare som man tidigare tappat till Sverigedemokraterna, säger Nicklas Källebring.

Den lilla upphämtningen för Magdalena Anderssons underlag hänger ihop med att Centerpartiet ökat något sedan förra mätningen. Väljarstödet har rört sig upp och ner den senaste tiden men skattas nu till 7,6 procent, den högsta noteringen sedan november förra året. Sammantaget tycks partiet ha lyckats med ett trendbrott i valrörelsen, efter att dessförinnan ha befunnit sig i en långdragen utförsbacke.

Uppgången för Centern handlar i huvudsak om att man mobiliserar väljare som tidigare röstat på partiet men som mellan valen valt att ”ligga på soffan”.

– Det är ett mönster som känns igen från tidigare val att fler väljare så här i slutskedet börjar fundera på på allvar på partierna och deras politik, säger Nicklas Källebring på Ipsos.

Effekten syns också på andelen osäkra, som i DN/Ipsos nya mätning har sjunkit till 8,5 procent, från att i juni ha legat närmare 13.

För övriga partier är förändringarna marginella sedan DN/Ipsos förra mätning som avslutades föregående tisdag. För ett parti är detta ändå illvarslande. Med 4,2 procent av väljarstödet har Liberalerna förlorat det lilla säkerhetsavstånd till riksdagsspärren som man tidigare hade.

– Det är en öppen fråga om Liberalerna klarar sig kvar, och det kan bli helt avgörande för vem som kan bilda regering, säger Nicklas Källebring.

Miljöpartisterna kan inte heller känna sig säkra, men ett väljarstöd på 5,3 procent ger ändå lite mer marginaler. Valrörelsen har inneburit ett markant lyft för MP jämfört med hur väljarstödet såg ut i början av året.

Socialdemokraternas nedgång tre mätningar i rad tycks ha stannat av. Med 28,4 procent av väljarna bakom sig är partiet i nivå med förra valresultatet.

Vänsterpartiet och Kristdemokraterna har legat relativt stabilt under valrörelsens slutskede. Men ett väljarstöd på 8,4 procent för V innebär en tydlig nedgång jämfört med de höga nivåerna för ett år sedan. Kristdemokraternas 6,2 är däremot en viss ökning om man ser ett år tillbaka.
Så skulle riksdagen se ut

Mandatfördelningen om DN/Ipsos var valresultat, enligt valmyndighetens kalkylator. 